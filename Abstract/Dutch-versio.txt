Deze thesis is een verzameling van onderwerpen gericht op het onderzoeken van verschillende fysische eigenschappen van tweedimensionale (2D) materialen met geavanceerde “ab initio”-berekeningen in het kader van de dichtheidsfunctionaaltheorie (DFT). 2D materialen vormen een typen materialen met atomaire dikte. Door deze reductie van de dimensies zullen effecten van kwantumopsluiting een belangrijke rol spelen voor de eigenschappen van het materiaal. Het onderzoeksgebied van 2D materialen breidt steeds uit met nieuwe leden en bijgevolg met de nieuwe fenomenen. DFT is een krachtig hulpmiddel dat gebruikt kan worden om deze intrigerende materialen en hun eigenschappen te bestuderen.

D.m.v. geavanceerde DFT-berekeningen worden in deze thesis verscheidene nieuwe materialen voorgesteld. Deze materialen zijn stabiel en hebben eigenschappen die verschillend zijn t.o.v. hun bulk vorm. Het ontdekkingsproces maakt gebruik van het scheiden van bekende gelaagde materialen in afzonderlijke lagen of het rationeel ontwerpen van materialen met  vooropgestelde eigenschappen op atomair niveau. Deze materialen worden volledig gekarakteriseerd om ze te introduceren in de onderzoeksgemeenschap van 2D materialen.

Behalve de basiseigenschappen van materialen die bekomen kunnen worden door een eenvoudige DFT-berekening, wordt in deze thesis de karakterisatie naar een hoger niveau getild door bijkomstige benaderingen bovenop de gebruikelijke DFT-berekeningen. Dit houdt meestal in dat er verschillende berekeningen gedaan moeten worden onder verschillende omstandigheden, zoals bvb. mechanische spanning, en dat het verband tussen de resultaten onderzocht wordt. Op deze manier kunnen ook materiaaleigenschappen begrepen worden die gerelateerd zijn aan dynamische processen.

In de thesis worden ook effectieve manieren geïntroduceerd om de gevonden eigenschappen te modificeren. Vragen zoals: “Wat is het effect van de interactie tussen de lagen voor een systeem met meerdere lagen?” en “Hoe reageert een bepaald materiaal onder spanning?” worden in de thesis beantwoord.